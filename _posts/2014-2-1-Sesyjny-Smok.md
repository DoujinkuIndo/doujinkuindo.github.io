---
layout: post
title: Sesyjny Smok
---

Sesyjny smok już nad nami fruwa zadowolony z wolności... z  obecnego krakowskiego powietrza już trochę mniej.

Jutro egzamin z architektur komputerowych. Nawet prowadzący nam przypomniał o tym wydarzeniu mailowo, pewnie obawiał się, że ze względu na niemalże zerową frekwencję o 8 nad ranem zapomnieliśmy. 

Z mojej strony mogę śmiało powiedzieć, że udało mi się kiedyś na ten wykład wstać. To było dość nietypowe przeżycie, bo do tamtego dnia nekromancja wydawała mi się jedynie czymś przynależącym do fantastyki. Otóż nie. Mimo termosu kawy, po 15 minutach większość sali, ze mną włącznie, leżała trupem na czym popadło. Wysysanie energii poziom ekspercki, nie, przepraszam, profesorski...

Wracając do egzaminu - po przeglądnięciu wszystkich dostępnych wykładów, również slajdów, które wydają się sięgać początków power pointa i samego clip arta oraz epoki okienek rysowanych na papierze, stwierdzam, że nekromancja to była dopiero grzeczność powitalna. W przedsionku piekła. Pomijam fakt, że slajdów jest blisko kilkaset... Problemem jest tutaj ogrom informacji z jakim się zderzamy. Przyznam szczerze i bez bicia, że rzadko zdarza mi się zaglądać na drugą, a co dopiero dalsze strony googla przy zaspakajaniu głodu studenckiej wiedzy. Tutaj mamy do czynienia z mistrzostwem wyszukiwania w googlu, kopania wiedzy, o której pewnie już sami twórcy artykułów o architekturach i procesorach zapomnieli. Dostajemy na tacy absolutnie wszystko co można było znaleźć na naszej planecie. W tym momencie się cieszę, że żadna pozaziemska cywilizacja się z nami nie podzieliła odkryciami z tego zakresu, bo chyba liczba slajdów byłaby grubo over 9000. Jak liczba chętnych w mrówkach na poniedziałkowe sieci, czy studentów z 5.0 z logiki.
