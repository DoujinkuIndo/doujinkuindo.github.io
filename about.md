---
layout: page
title: Hakkımda
permalink: /about/
---

# Merhaba, ben Deniz.

2012 yılında Dumlupınar Üniversitesi Makine Mühendisliği bölümünden mezun oldum. Ondan önce Köy Hizmetleri Anadolu Lisesi’ni bitirmişliğim vardır.

Lise yıllarımda programlama ile tanıştım. Bir süre pc ortamında Basic dili ile ilgilendim. Daha sonra web programlama, Python ve Matlab üzerine eğildim.

2005 civarında Linux ile tanıştım. 2005-2010 arası aralıklarla Linux kullandım. 2010′dan beri birincil sistem olarak Linux dağıtımlarını kullanıyorum. Bu alanda bir arkadaşım ile paylaşım yaptığım, KorsanLinux adında bir blogumuz bulunmakta.

Blog yazmayı çok seviyorum. Sanırım 2006 yılından beri blog yazıyorum. Kaç tane blog açıp kapattığımı bilmiyorum. Hali hazırda aktif bloglarım, kişisel blogum DenizATM, Linux ile ilgili blogum KorsanLinux ve sinema ile ilgili Sinematograf.

Sinemayı seviyorum. Sanatı seviyorum. Yazmayı seviyorum. Küçükken yazar olabileceğimi düşünürdüm. Bu hayalimi en azından bloglarımda, Ekşi Sözlük’te yazarak gerçekleştiriyorum. Bir şey öğrendiğimde, özellikle de o konuda internette içerik yoksa ya da Türkçe kaynak yoksa bu içeriği oluşturmaya çalışıyorum.

Fotoğraf çekiyorum. Hayatta en çok keyif alarak yaptığım işlerden biri de fotoğraf çekmek. Fotoğraf, bir bölümüyle sanat görüşüyle alakalı olsa da diğer yönüyle de oldukça teknik bir mevzu. Hemen her gün fotoğrafçılık ile ilgili teknik bilgilerimi artırmaya çalışıyorum. Fotoğrafa daha çok mühendis bakış açısıyla yaklaşıyorum. Güzel fotoğraflar çekemiyorum ama deniyorum.

Başarılı bir üniversite hayatı yaşadığımı düşünüyorum. Bölümümüz 1992 yılında kurulmuş köklü, oturmuş bir bölüm idi. Ama dürüst olmak gerekirse Makine Mühendisliği için hayati olan bilgisayar destekli çizim(CAD) konusunda oldukça zayıftı. Üniversitede çok iyi teknik resim eğitimi aldık ama çizim programları arasından sadece Autocad’i görebildik. Ben bunun yanında Solidworks kursuna gidip sertifika aldım. Catia ve Unigraphics yeteneklerimi de geliştirmeye çalışıyorum.

Üniversitede kendime kattığım en büyük değerlerden biri de Mühendislikte Bilgisayar Uygulamaları dersi idi. Bu ders kapsamında Gambit & Fluent programlarını gördük. Ders kapsamında bir dönem basitten karmaşığa akışkanlar dinamiği üzerine çalıştık.

Üniversitenin son senesinde lisans tezi kapsamında “Hidrojen Enerjisinden Güç Elde Edimi” üzerine çalıştım. Hidrojen Enerjisi odaklı olmak üzere bilinen tüm alternatif enerjiler ve elektrik santralleri üzerine araştırmada bulundum. Hidrojenden güç elde edimi üzerine hesaplamalar yaptım.

Laboratuvar dersi kapsamında, proje olarak “Metal Bükücü” yaptım. Bu projede çalışırken laboratuvardaki tüm takım tezgahlarını, elektrik ark kaynağını kullanma şansına eriştim.

Üniversitenin son senesinde Tübitak’ın her yıl düzenlediği Alternatif Enerjili Araba Yarışlarına katılan üniversitemizin Hidrojen ekibinde yer aldım. Hidromobil yarışları kapsamında yaptığımız “21. Yüzyıl Hezarfen” isimli arabamız sıralama turlarını geçen 18 aracın arasına katılıp, Pazar günkü yarışı 10. sırada bitirdi. Ben de bu aracın yapımını üstlenen mekanik ekibinde yer aldım.

Üniversitenin proje araştırması kapsamında, içinde bulunduğum Hidromobil yarışması dolayısıyla “Otomotiv Sistemleri” konusuna eğilip, günümüz konvansiyonel araçlarını ve geleceğin sistemleri olan hibrit araçlar, elektrikli araçlar ve Hidrojen enerjisi ile çalışacak araç sistemlerini araştırdım.

Eskişehir Makine Mühendisleri Odası’nın her yıl düzenlediği “Geleceğin Mühendisleri Tasarlıyor VI” proje yarışması için prototip olarak ürettiğimiz “Robot Süpürge” projemiz ile ekip olarak birinci olduk. Yarışmada gelecekte çok yaygın olacağını tahmin ettiğim ve her eve girmesine kesin gözüyle baktığım robot süpürgemizin çalışmasını bizzat gösterdik. Yaptığımız robot süprüge, üzerindeki sensörler yardımıyla engellere çarpmadan ilerleyip odayı süpüren, otonom bir cihaz idi. Proje kapsamındaki tüm elektronik devreleri bizzat biz çizip, üniversitenin baskı devre laboratuvarında basıp, sensör devrelerini bizzat lehimleyip, aletin mekanik tüm parçalarını kendi ellerimiz ile üniversitemizin atölyesinde gerçekleştirdik. Sadece robotun beyni diyebileceğimiz karar verme kartı için Arduino Mega kartını kullandık. Programını elle yazdık.

Robot Süpürge ve Hidromobil projeleri ile bolca haşır neşir olduğum elektronik konusunda da kendimi bir miktar geliştirme şansına eriştim ve çok hoşuma gitti. Evimde küçük bir elektronik atölyesi kurdum ve temel komponentler ile evde elektronik projeler yapmaya başladım.

Üniversitede okurken çok fazla değişik alanda teknik seçmeli dersler seçerek kendimi geliştirmeye ve ne yapmak istediğime karar vermeye çalıştım. Üçüncü sınıfta aldığım Hidrolik Akım Makineleri dersi ile hidrolik konusuna giriş yaptıktan sonra son sınıfta Hidrolik ve Pnömatik Devreler dersi ile yanına Pnömatik devre bilgisini de ekledim. Ayrıca yine seçmeli ders kapsamında aldığım Doğalgaz Tesisatı ve Bina Tesisatı dersleri ile mimari projeler ve mekanik tesisat projeleri üzerine kendimi geliştirdim. Kompozit Malzemeler dersi ile geleceğin malzeme teknolojisi hakkında bilgi edinirken Otomatik Kontrol dersi ile de otomasyonun matematiği hakkında çalıştım.

Son olarak gitar çalamıyorum. Deniyorum ama yapamıyorum. Başarılı bir akvaristim, küçük yaşlardan beri akvaryum sahibi oldum. Hali hazırda 70cm’lik bir tanka sahibim. Ucu bilgisayara dokunan her şeye ilgiliyim. Bilgisayarda çok fazla vakit geçiriyorum. Sosyal ağlarda çok aktif değilim. Daha çok bir şeyler araştırmak için bilgisayar kullanıyorum. Bilgisayar ortamında iyileştirmeler yapacak kadar Photoshop biliyorum, fotoğraf manipülasyonu yapamıyorum. Ofis programları bilgim üst düzeyde. Lisede bir yıl hazırlık okudum, haftada 24 saat İngilizce gördüm. Bunun sayesinde üniversitede İngilizce dersinden muaf oldum. İngilizce bilgim orta üstü seviyede, anlamak ve yazmak konusunda sıkıntım yok ama spontane diyaloglarda zorlanabiliyorum. Lisede haftada 2 saat Almanca dersi gördüm ama daha sonra üzerine fazla eğilmedim, dolayısıyla başlangıç seviyesinde Almancam var.
